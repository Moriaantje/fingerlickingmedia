---
featured-image: Laat je gasten watertanden/image4.jpg
featured-image-alt: Hamburger
author: Marlot Bakker
title: Laat je gasten watertanden met jouw foto's!
intro: Food fotografie of culinaire fotografie is een vak apart. Natuurlijk kunnen we allemaal een mooie foto maken van onze tosti, maar foodfotografie gaat nog veel verder dan dat. Wij delen onze tips!
---

# Camera
We beginnen bij het begin. De camera!
Velen fotograferen met hun telefoon en begrijp ons niet verkeerd; de camera’s op deze kleine apparaten stellen zeker niet teleur. Maar wil je écht iets tofs creëren en je foto’s naar een hoger niveau tillen? Dan is een spiegelreflex of systeemcamera een minimale must.

![Hamburger](/assets/images/blog/Laat je gasten watertanden/image4.jpg)

Bij Finger Licking Media zijn wij team Canon en fotograferen met een full frame Canon EOS 6D MARK. Full frame camera’s zijn lichtgevoeliger dan reguliere spiegelreflexcamera’s en zorgen ervoor dat je - ook in slechtere lichtomstandigheden - je gerecht goed kunt belichten zonder een hoge ISO-waarde te hoeven gebruiken. Want op een mooie foto hoort ruis niet thuis.

# Lenzen
Wil je geen standaard plaatje maken? Gebruik dan meerdere objectieven, zodat je veelzijdige foto’s krijgt.

Denk aan een zoom lens, fisheye, groothoek, macro lens en natuurlijk de standaard kitlens. Welke wil je nu sowieso aan je verzameling toevoegen als je gaat starten met foodfotografie?
Een lens met een groot diafragma (laag F-getal) is een zeer waardevolle toevoeging voor je collectie. Een groot diafragma zorgt namelijk voor een blurry achtergrond. De focus wordt gelegd op het gerecht, waardoor het oog hier ook direct naartoe getrokken wordt.

Ook zorgt deze wazige achtergrond voor meer sfeer; iets wat je graag wilt laten zien als restaurant.

![Gerecht met wazige achtergrond](/assets/images/blog/Laat je gasten watertanden/image1.jpg)

Daarnaast is het van meerwaarde dat je een veelzijdige lens bezit, zoals de 24-105MM IS STM van Canon. Waarom is deze lens veelzijdig? Omdat je geen vast brandpunt hebt. Met deze lens kom je heel ver; je kunt namelijk de gehele tafel vol gerechten vastleggen, maar ook details zoals de eetbare bloemetjes.

# Compositie
Wat is het eerste waar je aan denkt als je het over compositie hebt? De regel van derden!
We zullen het niet té theoretisch maken, maar de regel van derden betekent eigenlijk dat je je onderwerp in het midden van je scherm moet plaatsen. Ons advies? Speel hiermee en zet je onderwerp juist eens links of helemaal rechts in beeld. Dit kan je foto vele malen interessanter maken.

Fotografeer vanuit verschillende standpunten. Sommige gerechten vragen om een vogelperspectief (table top) en anderen vragen juist om een creatief standpunt om meer sfeer te creëren. Deze sfeer kun je bijvoorbeeld in beeld brengen door over de schouder de gast te fotograferen en een tafel vol eten op de achtergrond te laten zien.

Dit noemen wij overzichtsfoto's. Dit soort foto's zijn voor zowel online als offline doeleinden heel relevant omdat ze een compleet plaatje laten zien. Daarnaast is er op zulk soort foto's ook veel te zien, waardoor men langer naar een foto blijft kijken en zich deze waarschijnlijk langer zal blijven herinneren.

Met het maken van overzichtsfoto's ben je er echter nog niet. Detailfotografie is ook niet weg te denken uit een sterk portfolio. Het voordeel van detailfotografie is dat je mensen écht mee kunt nemen in een gerecht of beeld. Je komt zo dichtbij dat je het bijna kunt proeven!

Experimenteer en schiet je kaartje maar vol. Beter te veel foto’s dan te weinig!

# Achtergrond
We hadden het er net al even over; de achtergrond of omgeving van een gerecht heeft veel invloed op het algehele plaatje. Kies voor een gezellig druk cafe of juist voor een effen ondergrond. Deze kan zwart of wit zijn, maar ook knalroze - mits dat je gerecht versterkt. Je kunt je set aankleden met props, zoals kruiden, theedoeken of bijpassende drankjes. Maar pas op dat je niet overdrijft en vergeet nooit waar het in je foto om draait.

![Gerecht met gevulde foto achtergrond](/assets/images/blog/Laat je gasten watertanden/image5.jpg)

# En als laatste: nabewerking
Een filter maakt of kraakt een foto. Kies voor een filter die de kleuren van het gerecht accentueren. Hoe kleurrijker, hoe smakelijker. Kijk maar eens; welke foto ziet er smakelijker uit?

![Verschil met origineel en nabewerkte foto](/assets/images/blog/Laat je gasten watertanden/nabewerking.jpg)

Daarnaast bestaan er vele trucjes om het gerecht nog smakelijker te maken. Hierover leggen we meer uit in onze blog over nabewerking welke volgende week online komt!

Veel succes!












